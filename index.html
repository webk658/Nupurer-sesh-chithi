<!DOCTYPE html>
<html lang="bn">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>নুপুরের শেষ চিঠি</title>
    <link rel="stylesheet" href="style.css">
    
    <!-- Google tag (gtag.js) -->
    <script async src="https://www.googletagmanager.com/gtag/js?id=G-189VEJMBLD"></script>
    <script>
        window.dataLayer = window.dataLayer || [];
        function gtag(){dataLayer.push(arguments);}
        gtag('js', new Date());
        gtag('config', 'G-189VEJMBLD');
    </script>
</head>
<body>
    <header>
        <h1>নুপুরের শেষ চিঠি</h1>
    </header>
    <section id="story">
        <h2>১. </h2>
        <p>ভোরবেলা পাশের কয়েদী ধাক্কা দিয়ে বললো, <strong>"ফাইল!"</strong> আমি হুরমুর করে উঠে চোখ-মুখ ঘষে বসে পড়লাম লাইনে। জমাদার এসে নাম ধরতে লাগলো। আমার সিরিয়াল আসতেই হাত উঠিয়ে নীরবে জানিয়ে দিলাম, <strong>আমি উপস্থিত।</strong></p>
        <p>আজ আমার শেষ দিন। আট মাস পর জেল থেকে মুক্তি পাবো। সেই আনন্দে সারারাত ঘুম আসেনি, তাই ভোরে উঠতে বেশ কষ্ট হচ্ছিলো। চোখে এখনো ঘুম লেগে আছে।</p>
        <p>জেলখানার দরজা পার হওয়ার মুহূর্তে একবার পেছনে তাকালাম। এখানে আট মাস কাটিয়ে ফেলেছি—প্রথম দিকে খুব কষ্ট হয়েছিল, কিন্তু পরে মনে হচ্ছিল, এখানেই থেকে যাই। নিয়ম করে সকাল-বিকেল ফাইলের ডাক, একসাথে খাওয়া-গল্প-হাসিঠাট্টা—এই জীবনটা একরকম অভ্যাস হয়ে গিয়েছিল। কিন্তু আজ আমি মুক্ত।</p>
        <p>বাইরের আলোতে চোখ সরু হয়ে এলো। কেমন যেন একটা ঘোর লাগছিল। আমি গভীর শ্বাস নিয়ে চোখ বন্ধ করলাম—হাওয়াটা কেমন যেন নতুন লাগছিল।</p>
        <p>বাড়িতে ফিরলাম। মা আমাকে দেখে কান্নায় ভেঙে পড়লেন। বাবার মুখটা কঠিন, যেন কিছুর জন্য লজ্জিত। ছোট ভাইটা একটু দূরে দাঁড়িয়ে ছিল, আগের মতো জড়িয়ে ধরতে এল না। চারপাশে একটা চাপা অস্বস্তি।</p>
        <p>কিন্তু আমার মন অন্যদিকে। <strong>নুপুর।</strong></p>
        
        <h2>২. </h2>
        <p>পরদিন সকালে করিম চাচার চায়ের দোকানে গেলাম। সেখানে পুরনো বন্ধুরা জড়ো হয়েছিল। আমাকে দেখে সবাই এগিয়ে এল, জড়িয়ে ধরল।</p>
        <p>"কিরে! কেমন ছিল জেলে?" "বাহ্! তুই তো একদম ফিট দেখাচ্ছিস!" "এইতো ভালোই ছিলাম!"—আমি হেসে বললাম।</p>
        <p>সিগারেট ধরালাম। অনেকদিন পর করিম চাচার দোকানের চা আর সিগারেট। ধোঁয়া ছাড়তে ছাড়তে মনে মনে ভাবছিলাম, <strong>জেল জীবন কেমন মজার ছিল!</strong></p>
        <p>ঠিক তখনই, দূর থেকে নুপুরকে আসতে দেখলাম। ওর চোখেমুখে আতঙ্ক ফুটে উঠল। আমাকে দেখেই নিজের শরীরটা যতটা সম্ভব ঢেকে রাখল। আমি ঠোঁটের কোণে এক চিলতে হাসি আনলাম।</p>
        <p>বন্ধুদের দিকে তাকিয়ে বললাম, <strong>"কি আছে, আর কি ঢাকবে? সবই তো আমার মুখস্ত!"</strong> ওরা হো হো করে হেসে উঠল।</p>
        <p>নুপুরের মুখটা লাল হয়ে গেল। আমি জানতাম, ও লজ্জায় কাঁপছে।</p>
        <p>ও পাশ কাটিয়ে চলে যাচ্ছিল, আমি এক দৌড়ে সামনে গিয়ে দাঁড়ালাম।</p>
        <p>— <strong>"কোথায় যাচ্ছিস, নুপুর?"</strong></p>
        <p>ওর চোখে পানি জমে গেছে। ঠোঁট কাঁপছে।</p>
        <p>— "পথ ছাড়েন?"</p>
        <p>— "তেজ এখনো কমেনি মনে হচ্ছে। তোর ওই দেমাগের কারণেই এতোকিছু হলো! কি করতে পারলো তোর মামলা?"</p>
        <p>ও আমার দিকে তাকাল, এক মুহূর্ত দাঁড়িয়ে রইল, তারপর ছুটে পালিয়ে গেল। আমি তখনো হাসছিলাম। এই হাসির কারণ একটাই—ওর দম্ভের বেহাল অবস্থা দেখে আমার মনে একটা অদ্ভুত আনন্দ হচ্ছিল।</p>
        
        <h2>৩. </h2>
        <p>নুপুরের জীবনটা যেন একটা দুঃস্বপ্ন হয়ে গেল।</p>
        <p>আমি ফিরে আসার পর থেকেই ওর চলাফেরা অনেক সীমিত হয়ে গেল। আগে যেসব পথে নিশ্চিন্তে চলত, সেসব রাস্তা ওর কাছে এখন আতঙ্কের জায়গা হয়ে উঠল। একা কোথাও যেতে সাহস পেত না। রাতে ঘুম হত না। দরজা-জানালার আওয়াজ শুনলেও বুক কেঁপে উঠত।</p>
        <p>গ্রামে সবাই কানাঘুষা করত, কেউ সান্ত্বনা দিত না। মেয়েদের মুখে সবচেয়ে বেশি শুনতে হত— <strong>"মেয়ে হয়ে অত তেজ দেখানোর কী দরকার ছিল?"</strong> <strong>"চুপ করে থাকলে এসব হতো না!"</strong> <strong>"বিয়েটা করলেই তো বাঁচত!"</strong></p>
        <p>কেউ বলত, <strong>"মামলা করেও কী হলো? সে তো দিব্যি ঘুরে বেড়াচ্ছে!"</strong></p>
        <p>নুপুরের মা কাঁদত দিনরাত। বাবা এখনো রাগে ফুঁসতেন, কিন্তু গ্রামের লোকজনের সামনে মাথা নিচু হয়ে গিয়েছিল।</p>
        <p>আমি যখন তখন ওর সামনে গিয়ে দাঁড়াতাম, কিছু বলতাম না, শুধু মুচকি হাসতাম। আমার বন্ধুরা পাশে দাঁড়িয়ে উসখুস করত, যেন যে কোনো সময় কটূক্তি করে বসবে।</p>
        <p>নুপুর শুধু মুখ নিচু করে পাশ কাটিয়ে চলে যেত।</p>
        
        <h2>৪. </h2>
        <p>তারপর একদিন, ভোরবেলা, নুপুরের ঘরের দরজা ধাক্কা দিয়েও কোনো সাড়া পাওয়া গেল না।</p>
        <p>বাবা-মা যখন দরজা ভেঙে ঢুকলেন, তখন নুপুরের নিথর দেহ ঝুলছিল সিলিং ফ্যান থেকে।</p>
        <p>তার হাতের মুঠোয় একটা চিঠি।</p>
        <p><strong>"আমি আর পারছি না। প্রতিটা দিন একটা শাস্তি হয়ে উঠেছে। যে দোষ আমার ছিল না, তার জন্য প্রতিটা মুহূর্তে শাস্তি পাচ্ছি। আমার শরীরটা হয়তো বেঁচে ছিল, কিন্তু আত্মাটা অনেক আগেই মরে গিয়েছে। আমি মুক্তি চাই।"</strong></p>
        <p>তারপর আর কিছু লেখা ছিল না। শুধু এক কোণে নুপুরের হাতের লেখা তিনটি শব্দ— <strong>"আমার দোষ কী?"</strong></p>
        <p>গ্রামে শোকের ছায়া নেমে এল।</p>
        <p>ওর বাবা নির্বাক হয়ে গেলেন, মা পাগলের মতো ছুটে বেড়াচ্ছিলেন। কিন্তু কেউ কিছু বলল না।</p>
        <p>ওর মৃত্যুর পর সবাই কেমন নীরব হয়ে গেল।</p>
        <p>আমি চুপ করে ছিলাম।</p>
        <p>কিন্তু জানতাম, এই চুপ থাকা বেশি দিন থাকবে না।</p>
        
        <h2>৫. </h2>
        <p>নুপুরের বাবা আবার মামলা করলেন।</p>
        <p>কিন্তু এবারও সমাজের চোখে দোষী সেই মেয়ে।</p>
        <p>গ্রামের মানুষ বলল, <strong>"মরা মেয়েকে নিয়ে আর মামলা করে কী হবে?"</strong> <strong>"এখনও যদি মুখ বন্ধ না রাখে, পুরো পরিবার শেষ হয়ে যাবে!"</strong></p>
        <p>আমি জানতাম, আবার কোর্টে যেতে হবে, হয়তো কিছুকাল পালিয়ে থাকতে হবে।</p>
        <p>কিন্তু আমার ভয় নেই।</p>
        <p>কারন আমি জানি, আমি পুরুষ। সমাজ আমার পক্ষে। আমি জানতাম, কিছুদিন পরই সবাই ভুলে যাবে। আমার কিছু হবে না। কারণ নুপুর তো নিজেই নিজেকে মেরে ফেলেছে, তাই না?</p>
        <footer>
            <p>লেখা : কাঞ্চন মারাক</p>
            <p>কাটাবাড়ি</p>
            </p>নালিতাবাড়ি,শেরপুর।</p>
        </footer>
    </section>

    <script src="service-worker-registration.js"></script>
</body>
</html>
